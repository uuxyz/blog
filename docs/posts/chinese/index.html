<!DOCTYPE html>
<html lang="en-us">
<head>
	<meta charset="UTF-8">
	<meta name="viewport" content="width=device-width, initial-scale=1">
	<meta http-equiv="X-UA-Compatible" content="IE=edge">
	<title>中文</title>
	
	
	<style type="text/css" media="all">@import "/style.css";</style>
	<style type="text/css" media="all">@import "/syntax.css";</style>
	
</head>
<body>
	<header>
    <a href="https://xy-iii.github.io" style="font-size:30px">𝒩𝑒𝓋𝑒𝓇 𝓀𝓃𝑜𝓌𝓈 𝒷𝑒𝓈𝓉</a>
    <link rel="icon" type="image/svg+xml" href="/favicon.svg">
    
</header>

	


	<main>
		<article>
		<header>
			<h1>中文</h1>
		</header>
			<time datetime="2022-11-01T02:24:27">
			2022.11.01 02:24
			</time>
			
			Reading time:
			
			
			
			
			90 min
			
			13 s.
			<div>
							<h3>Table of contents</h3>
							<nav id="TableOfContents">
  <ul>
    <li>
      <ul>
        <li><a href="#古诗">古诗</a>
          <ul>
            <li><a href="#观沧海-曹操">观沧海-曹操</a></li>
            <li><a href="#次北固山下-王湾">次北固山下-王湾</a></li>
            <li><a href="#钱塘湖春行-白居易">钱塘湖春行-白居易</a></li>
            <li><a href="#西江月-辛弃疾">西江月-辛弃疾</a></li>
            <li><a href="#天净沙秋思-马致远">天净沙·秋思-马致远</a></li>
            <li><a href="#过故人庄-孟浩然">过故人庄-孟浩然</a></li>
            <li><a href="#题破山寺后禅院-常建">题破山寺后禅院-常建</a></li>
            <li><a href="#闻王昌龄左迁龙标遥有此寄-李白">闻王昌龄左迁龙标遥有此寄-李白</a></li>
            <li><a href="#夜雨寄北-李商隐">夜雨寄北-李商隐</a></li>
            <li><a href="#泊秦淮-杜牧">泊秦淮-杜牧</a></li>
            <li><a href="#浣溪沙-晏殊">浣溪沙-晏殊</a></li>
            <li><a href="#滁州西涧-韦应物">滁州西涧-韦应物</a></li>
            <li><a href="#约客-赵师秀">约客-赵师秀</a></li>
            <li><a href="#望岳-杜甫">望岳-杜甫</a></li>
            <li><a href="#春望-杜甫">春望-杜甫</a></li>
            <li><a href="#归园田居其三-陶渊明">归园田居(其三)-陶渊明</a></li>
            <li><a href="#使至塞上-王维">使至塞上-王维</a></li>
            <li><a href="#渡荆门送别-李白">渡荆门送别-李白</a></li>
            <li><a href="#游山西村-陆游">游山西村-陆游</a></li>
            <li><a href="#望洞庭赠张丞相-孟浩然">望洞庭赠张丞相-孟浩然</a></li>
            <li><a href="#黄鹤楼-崔颢">黄鹤楼-崔颢</a></li>
            <li><a href="#浣溪沙-苏轼">浣溪沙-苏轼</a></li>
            <li><a href="#酬乐天扬州初逢席上见赠-刘禹锡">酬乐天扬州初逢席上见赠-刘禹锡</a></li>
            <li><a href="#赤壁-杜牧">赤壁-杜牧</a></li>
            <li><a href="#过零丁洋-文天祥">过零丁洋-文天祥</a></li>
            <li><a href="#水调歌头-苏轼">水调歌头-苏轼</a></li>
            <li><a href="#山坡羊潼关怀古-张养浩">山坡羊潼关怀古-张养浩</a></li>
            <li><a href="#饮酒其五-陶渊明">饮酒(其五)-陶渊明</a></li>
            <li><a href="#行路难其一-李白">行路难(其一)-李白</a></li>
            <li><a href="#茅屋为秋风所破歌-杜甫">茅屋为秋风所破歌-杜甫</a></li>
            <li><a href="#白雪歌送武判官归京-岑参">白雪歌送武判官归京-岑参</a></li>
            <li><a href="#已亥杂诗-龚自珍">已亥杂诗-龚自珍</a></li>
            <li><a href="#送杜少府之任蜀州-王勃">送杜少府之任蜀州-王勃</a></li>
            <li><a href="#登幽州台歌-陈子昂">登幽州台歌-陈子昂</a></li>
            <li><a href="#无题-李商隐">无题-李商隐</a></li>
            <li><a href="#相见欢-李煜">相见欢-李煜</a></li>
            <li><a href="#登飞来峰-王安石">登飞来峰-王安石</a></li>
            <li><a href="#渔家傲秋思-范仲淹">渔家傲秋思-范仲淹</a></li>
            <li><a href="#江城子密州出猎-苏轼">江城子密州出猎-苏轼</a></li>
            <li><a href="#破阵子为陈同甫赋壮词以寄之-辛弃疾">破阵子为陈同甫赋壮词以寄之-辛弃疾</a></li>
            <li><a href="#观刈麦-白居易">观刈麦-白居易</a></li>
            <li><a href="#南乡子登京口北固亭有怀-辛弃疾">南乡子登京口北固亭有怀-辛弃疾</a></li>
            <li><a href="#朝天子咏喇叭-王磐">朝天子咏喇叭-王磐</a></li>
            <li><a href="#关雎-诗经">关雎-诗经</a></li>
            <li><a href="#蒹葭-诗经">蒹葭-诗经</a></li>
            <li><a href="#东迁至蓝关示侄孙湘-杜甫">东迁至蓝关示侄孙湘-杜甫</a></li>
            <li><a href="#雁门太守行-李贺">雁门太守行-李贺</a></li>
          </ul>
        </li>
        <li><a href="#古文">古文</a>
          <ul>
            <li><a href="#爱莲说-周敦颐">爱莲说-周敦颐</a></li>
            <li><a href="#小石潭记">小石潭记</a></li>
            <li><a href="#记承天寺夜游">记承天寺夜游</a></li>
            <li><a href="#马说">马说</a></li>
            <li><a href="#陋室铭">陋室铭</a></li>
            <li><a href="#岳阳楼记">岳阳楼记</a></li>
            <li><a href="#醉翁亭记">醉翁亭记</a></li>
            <li><a href="#曹刿论战">曹刿论战</a></li>
            <li><a href="#鱼我所欲也">鱼我所欲也</a></li>
            <li><a href="#生于忧患死于安乐">生于忧患，死于安乐</a></li>
            <li><a href="#出师表">出师表</a></li>
            <li><a href="#桃花源记-陶渊明">桃花源记-陶渊明</a></li>
          </ul>
        </li>
        <li><a href="#高中">高中</a>
          <ul>
            <li><a href="#沁园春长沙">沁园春·长沙</a></li>
            <li><a href="#芣苢-诗经周南">芣苢-《诗经·周南》</a></li>
            <li><a href="#插秧歌-杨万里">插秧歌-杨万里</a></li>
            <li><a href="#短歌行-三国曹操">短歌行-三国·曹操</a></li>
            <li><a href="#归园田居其一-东晋陶渊明">归园田居（其一）-东晋·陶渊明</a></li>
            <li><a href="#梦游天姥吟留别-唐李白">梦游天姥吟留别-唐·李白</a></li>
            <li><a href="#登高-唐杜甫">登高-唐·杜甫</a></li>
            <li><a href="#琵琶行-唐白居易">琵琶行-唐·白居易</a></li>
            <li><a href="#念奴娇赤壁怀古-宋苏轼">念奴娇·赤壁怀古-宋·苏轼</a></li>
            <li><a href="#永遇乐京口北固亭怀古-宋辛弃疾">永遇乐·京口北固亭怀古-宋·辛弃疾</a></li>
            <li><a href="#声声慢-宋李清照">声声慢-宋·李清照</a></li>
            <li><a href="#劝学-荀子">劝学-《荀子》</a></li>
            <li><a href="#师说第一段-唐韩愈">师说（第一段）-唐·韩愈</a></li>
            <li><a href="#赤壁赋-宋苏轼">赤壁赋-宋·苏轼</a></li>
            <li><a href="#登泰山记-姚鼐">登泰山记-姚鼐</a></li>
            <li><a href="#静女-诗经邶风">静女-《诗经·邶风》</a></li>
            <li><a href="#涉江采芙蓉-古诗十九首">涉江采芙蓉-《古诗十九首》</a></li>
            <li><a href="#虞美人-南唐李煜">虞美人-南唐·李煜</a></li>
            <li><a href="#鹊桥仙-宋秦观">鹊桥仙-宋·秦观</a></li>
            <li><a href="#子路曾晳冉有公西华侍坐-论语">子路、曾晳、冉有、公西华侍坐-《论语》</a></li>
            <li><a href="#谏太宗十思疏-唐魏征">谏太宗十思疏-唐·魏征</a></li>
            <li><a href="#阿房宫赋-唐杜牧">阿房宫赋-唐·杜牧</a></li>
            <li><a href="#六国论-宋苏洵">六国论-宋·苏洵</a></li>
            <li><a href="#登岳阳楼-唐杜甫">登岳阳楼-唐·杜甫</a></li>
            <li><a href="#桂枝香金陵怀古-宋王安石">桂枝香·金陵怀古-宋·王安石</a></li>
            <li><a href="#念奴娇过洞庭-南宋张孝祥">念奴娇·过洞庭-南宋·张孝祥</a></li>
            <li><a href="#游园-明汤显祖">游园-明·汤显祖</a></li>
            <li><a href="#论语十二章">《论语》十二章</a></li>
            <li><a href="#大学之道-礼记">大学之道-《礼记》</a></li>
            <li><a href="#老子四章">《老子》四章</a></li>
            <li><a href="#无衣-诗经秦风">无衣-《诗经·秦风》</a></li>
            <li><a href="#春江花月夜-唐张若虚">春江花月夜-唐·张若虚</a></li>
            <li><a href="#将进酒-唐李白">将进酒-唐·李白</a></li>
            <li><a href="#江城子乙卯正月二十日夜记梦-宋苏轼">江城子·乙卯正月二十日夜记梦-宋·苏轼</a></li>
            <li><a href="#屈原列传第三段-史记">《屈原列传》（第三段）-《史记》</a></li>
            <li><a href="#过秦论-汉贾谊">过秦论-汉·贾谊</a></li>
            <li><a href="#燕歌行并序-唐高适">燕歌行（并序）-唐·高适</a></li>
            <li><a href="#李凭箜篌引-唐李贺">李凭箜篌引-唐·李贺</a></li>
            <li><a href="#锦瑟-唐李商隐">锦瑟-唐·李商隐</a></li>
            <li><a href="#书愤-宋陆游">书愤-宋·陆游</a></li>
            <li><a href="#离骚第三段-战国屈原">离骚（第三段）-战国·屈原</a></li>
            <li><a href="#蜀道难-唐李白">蜀道难-唐·李白</a></li>
            <li><a href="#蜀相-唐杜甫">蜀相-唐·杜甫</a></li>
            <li><a href="#陈情表-晋李密">陈情表-晋·李密</a></li>
            <li><a href="#兰亭集序-晋王羲之">兰亭集序-晋·王羲之</a></li>
            <li><a href="#拟行路难其四-南朝宋鲍照">拟行路难（其四）-南朝宋·鲍照</a></li>
            <li><a href="#客至-唐杜甫">客至-唐·杜甫</a></li>
            <li><a href="#登快阁-宋黄庭坚">登快阁-宋·黄庭坚</a></li>
            <li><a href="#临安春雨初霁-宋陆游">临安春雨初霁-宋·陆游</a></li>
          </ul>
        </li>
      </ul>
    </li>
  </ul>
</nav>
			</div>
			<h2 id="古诗">古诗</h2>
<h3 id="观沧海-曹操">观沧海-曹操</h3>
<p>东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。</p>
<h3 id="次北固山下-王湾">次北固山下-王湾</h3>
<p>客路青山下，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。</p>
<h3 id="钱塘湖春行-白居易">钱塘湖春行-白居易</h3>
<p>孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。</p>
<h3 id="西江月-辛弃疾">西江月-辛弃疾</h3>
<p>明月别枝惊鹊，清风半夜鸣蝉。稻花香里说丰年，听取蛙声一片。七八个星天外，两三点雨山前。旧时茅店社林边，路转溪头忽见。</p>
<h3 id="天净沙秋思-马致远">天净沙·秋思-马致远</h3>
<p>枯藤老树昏鸦，小桥流水人家，古道西风瘦马。夕阳西下，断肠人在天涯。</p>
<h3 id="过故人庄-孟浩然">过故人庄-孟浩然</h3>
<p>故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。</p>
<h3 id="题破山寺后禅院-常建">题破山寺后禅院-常建</h3>
<p>清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但余钟磬声。</p>
<h3 id="闻王昌龄左迁龙标遥有此寄-李白">闻王昌龄左迁龙标遥有此寄-李白</h3>
<p>杨花落尽子规啼，闻道龙标过五溪。我寄愁心与明月，随风直到夜郎西。</p>
<h3 id="夜雨寄北-李商隐">夜雨寄北-李商隐</h3>
<p>君问归期未有期，巴山夜雨涨秋池。何当共剪西窗烛，却话巴山夜雨时？</p>
<h3 id="泊秦淮-杜牧">泊秦淮-杜牧</h3>
<p>烟笼寒水月笼沙，夜泊秦淮近酒家。商女不知亡国恨，隔江犹唱后庭花。</p>
<h3 id="浣溪沙-晏殊">浣溪沙-晏殊</h3>
<p>一曲新词酒一杯，去年天气旧亭台，夕阳西下几时回？无可奈何花落去，似曾相识燕归来，小园香径独徘徊。</p>
<h3 id="滁州西涧-韦应物">滁州西涧-韦应物</h3>
<p>独怜幽草涧边生，上有黄鹂深树鸣。春潮带雨晚来急，野渡无人舟自横。</p>
<h3 id="约客-赵师秀">约客-赵师秀</h3>
<p>黄梅时节家家雨，青草池塘处处蛙。有约不来过夜半，闲敲棋子落灯花。</p>
<h3 id="望岳-杜甫">望岳-杜甫</h3>
<p>岱宗夫如何？齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。</p>
<h3 id="春望-杜甫">春望-杜甫</h3>
<p>国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。</p>
<h3 id="归园田居其三-陶渊明">归园田居(其三)-陶渊明</h3>
<p>种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。</p>
<h3 id="使至塞上-王维">使至塞上-王维</h3>
<p>单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。</p>
<h3 id="渡荆门送别-李白">渡荆门送别-李白</h3>
<p>渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。</p>
<h3 id="游山西村-陆游">游山西村-陆游</h3>
<p>莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄仗无时夜扣门。</p>
<h3 id="望洞庭赠张丞相-孟浩然">望洞庭赠张丞相-孟浩然</h3>
<p>八月湖水平，涵虚混太清。气蒸云梦泽，波憾岳阳城。欲济无舟楫，端居耻圣明。坐观垂钓者，徒有羡鱼情。</p>
<h3 id="黄鹤楼-崔颢">黄鹤楼-崔颢</h3>
<p>昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是，烟波江上使人愁。</p>
<h3 id="浣溪沙-苏轼">浣溪沙-苏轼</h3>
<p>游蕲水清泉寺，寺临兰溪，溪水西流。山下兰芽短浸溪，松间沙路净无泥。萧萧暮雨子规啼。谁道人生无再少？门前流水尚能西！休将白发唱黄鸡。</p>
<h3 id="酬乐天扬州初逢席上见赠-刘禹锡">酬乐天扬州初逢席上见赠-刘禹锡</h3>
<p>巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。</p>
<h3 id="赤壁-杜牧">赤壁-杜牧</h3>
<p>折戟沉沙铁未销，自将磨洗认前朝。东风不与周郎便，铜雀春深锁二乔。</p>
<h3 id="过零丁洋-文天祥">过零丁洋-文天祥</h3>
<p>辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死，留取丹心照汗青。</p>
<h3 id="水调歌头-苏轼">水调歌头-苏轼</h3>
<p>丙辰中秋，欢饮达旦，大醉，作此篇，兼怀子由。明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒,起舞弄清影，何似在人间。转朱阁，抵绮户，照无眠。不应有恨，何事偏向别时圆。人有悲欢离合，月有阴晴圆缺，此事古难全。但愿人长久，千里共婵娟。</p>
<h3 id="山坡羊潼关怀古-张养浩">山坡羊潼关怀古-张养浩</h3>
<p>峰峦如聚，波涛如怒，山河表里潼关路。望西都，意踌蹰。伤心秦汉经行处，宫阙万间都做了土。兴，百姓苦！亡，百姓苦！</p>
<h3 id="饮酒其五-陶渊明">饮酒(其五)-陶渊明</h3>
<p>结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。</p>
<h3 id="行路难其一-李白">行路难(其一)-李白</h3>
<p>金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。</p>
<h3 id="茅屋为秋风所破歌-杜甫">茅屋为秋风所破歌-杜甫</h3>
<p>八月秋高风怒号，卷我屋上三重茅。茅飞度江洒江郊，高者挂卷长林梢，下者飘转沈塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚仗自叹息。俄顷风定云墨色，秋天漠漠向昏黑。布衾多年冷似铁，骄儿恶卧蹋里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜，风雨不动安如山！呜呼，何时眼前突兀见此屋，吾庐独破受冻死亦足！</p>
<h3 id="白雪歌送武判官归京-岑参">白雪歌送武判官归京-岑参</h3>
<p>北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷犹著。瀚海阑干百丈冰，愁云黪淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。</p>
<h3 id="已亥杂诗-龚自珍">已亥杂诗-龚自珍</h3>
<p>浩荡离愁白日斜，吟鞭东指即天涯。落红不是无情物，化作春泥更护花。</p>
<h3 id="送杜少府之任蜀州-王勃">送杜少府之任蜀州-王勃</h3>
<p>城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。</p>
<h3 id="登幽州台歌-陈子昂">登幽州台歌-陈子昂</h3>
<p>前不见古人，后不见来者。念天地之悠悠，独怆然而涕下。</p>
<h3 id="无题-李商隐">无题-李商隐</h3>
<p>相见时难别也难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬莱此去无多路，青鸟殷勤为探看。</p>
<h3 id="相见欢-李煜">相见欢-李煜</h3>
<p>无言独上西楼。月如钩，寂寞梧桐深院锁清秋。剪不断。理还乱。是离愁，别是一般滋味在心头。</p>
<h3 id="登飞来峰-王安石">登飞来峰-王安石</h3>
<p>飞来峰上千寻塔，闻说鸡鸣见日升。不畏浮云遮望眼，只缘身在最高层。</p>
<h3 id="渔家傲秋思-范仲淹">渔家傲秋思-范仲淹</h3>
<p>塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计，羌管悠悠霜满地。人不寐，将军白发征夫泪。</p>
<h3 id="江城子密州出猎-苏轼">江城子密州出猎-苏轼</h3>
<p>老夫聊发少年狂，左牵黄，右擎苍。锦帽貂裘，千骑卷平冈。欲报倾城随太守，亲射虎，看孙郎。酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。</p>
<h3 id="破阵子为陈同甫赋壮词以寄之-辛弃疾">破阵子为陈同甫赋壮词以寄之-辛弃疾</h3>
<p>醉里挑灯看剑，梦回吹角连营。八百里分麾下灸，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，嬴得生前身后名。可怜白发生！</p>
<h3 id="观刈麦-白居易">观刈麦-白居易</h3>
<p>田家少闲月，五月人倍忙。夜来南风起，小麦覆陇黄。妇姑荷箪食，童稚携壶浆。相随饷田去，丁壮在南冈。足蒸暑土气，背灼炎天光。力尽不知热，但惜夏日长。复有贫妇人，抱子在其旁。右手秉遗穗，左臂悬弊筐。听其相顾言，闻者为悲伤。田家输税尽，拾此充饥肠。今我何功德，曾不事农桑。吏禄三百石，岁晏有余粮。念此私自愧，尽日不能忘。</p>
<h3 id="南乡子登京口北固亭有怀-辛弃疾">南乡子登京口北固亭有怀-辛弃疾</h3>
<p>何处望神州？满眼风光北固楼。千古兴亡多少事？悠悠，不尽长江滚滚流。年少万兜鍪，坐断东南战未休。天下英雄谁敌手？曹刘。生子当如孙仲谋。</p>
<h3 id="朝天子咏喇叭-王磐">朝天子咏喇叭-王磐</h3>
<p>喇叭，唢呐，曲儿小，腔儿大。官船往来乱如麻，全仗你抬身价。军听了军愁，民听了民怕，哪里去辨甚么真共假？眼见的吹翻了这家，吹伤了那家，只吹的水尽鹅飞罢！</p>
<h3 id="关雎-诗经">关雎-诗经</h3>
<p>关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。优哉游哉。辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女。钟鼓乐之。</p>
<h3 id="蒹葭-诗经">蒹葭-诗经</h3>
<p>蒹葭苍苍，白露为霜。所谓伊人，在水一方。溯洄从之，道阻且长；溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻；溯游从之，宛在水中坻。蒹葭采采，白露未已，所谓伊人，在水之涘。溯洄从之，道阻且右；溯游从之，宛在水中沚。</p>
<h3 id="东迁至蓝关示侄孙湘-杜甫">东迁至蓝关示侄孙湘-杜甫</h3>
<p>一封朝奏九重天，夕贬朝阳路八千。欲为圣明除弊事，肯将衰朽惜残年。云横秦岭家何在，雪拥蓝关马不前。知汝远来应有意，好收吾骨瘴江边。</p>
<h3 id="雁门太守行-李贺">雁门太守行-李贺</h3>
<p>黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。</p>
<h2 id="古文">古文</h2>
<h3 id="爱莲说-周敦颐">爱莲说-周敦颐</h3>
<p>水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣。</p>
<h3 id="小石潭记">小石潭记</h3>
<p>从小丘西行百二十步，隔篁(huáng)竹，闻水声，如鸣佩环，心乐之。伐竹取道，下见小潭，水尤清洌。全石以为底，近岸，卷石底以出，为坻(chí),为屿(yǔ)，为嵁(kān)为岩。青树翠蔓(màn)，蒙络摇缀，参(cēn)差(cī)披拂。潭中鱼可百许头，皆若空游无所依。日光下澈，影布石上，佁(yǐ)然不动；俶(chù)尔远逝，往来翕(xī)忽，似与游者相乐。潭西南而望，斗折蛇行，明灭可见。其岸势犬牙差(cī)互，不可知其源。坐潭上，四面竹树环合，寂寥(liáo)无人，凄神寒骨，悄(qiǎo)怆(chuàng)幽邃(suì)。以其境过清，不可久居，乃记之而去。同游者，吴武陵，龚(gōng)古，余弟宗玄。隶(lì)而从者，崔氏二小生：曰恕己，曰奉壹。</p>
<h3 id="记承天寺夜游">记承天寺夜游</h3>
<p>元丰六年十月十二日夜，解衣欲睡，月色入户，欣然起行。念无与乐者，遂至承天寺，寻张怀民。怀民亦未寝，相与步于中庭。庭下如积水空明，水中藻、荇交横，盖竹柏影也。何夜无月？何处无竹柏？但少闲人如吾两人者耳。</p>
<h3 id="马说">马说</h3>
<p>世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！</p>
<h3 id="陋室铭">陋室铭</h3>
<p>山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：“何陋之有？”</p>
<h3 id="岳阳楼记">岳阳楼记</h3>
<p>庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也。前人之述备矣。然则北通巫峡，南极潇湘，迁客骚人，多会于此，览物之情，得无异乎？若夫霪雨霏霏，连月不开，阴风怒号，浊浪排空；日星隐耀，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰“先天下之忧而忧，后天下之乐而乐”乎。噫！微斯人，吾谁与归？时六年九月十五日。</p>
<h3 id="醉翁亭记">醉翁亭记</h3>
<p>环滁皆山也。其西南诸峰，林壑尤美。望之蔚然而深秀者，琅琊也。山行六七里，渐闻水声潺潺，而泄出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰“醉翁”也。醉翁之意不在酒，在乎山水之间也。山水之乐，得之心而寓之酒也。若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥；酿泉为酒，泉香而酒冽；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍然白发，颓乎其中者，太守醉也。已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述其文者，太守也。太守谓谁？庐陵欧阳修也.</p>
<h3 id="曹刿论战">曹刿论战</h3>
<p>十年春，齐师伐我。公将战，曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。”</p>
<h3 id="鱼我所欲也">鱼我所欲也</h3>
<p>鱼，我所欲也；熊掌，亦我所欲也。二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也？使人之所恶莫甚于死者，则凡可以辟患者何不为也？由是则生而有不用也，由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。</p>
<h3 id="生于忧患死于安乐">生于忧患，死于安乐</h3>
<p>舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市，故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过然后能改；困于心衡于虑而后作；征于色发于声而后喻。入则无法家拂士，出则无敌国外患者，国恒亡。然后知生于忧患而死于安乐也。</p>
<h3 id="出师表">出师表</h3>
<p>先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。侍中侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、棉、允之任也。愿陛下托臣以讨贼兴复之效，不效则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。今当远离，临表涕零，不知所言。</p>
<h3 id="桃花源记-陶渊明">桃花源记-陶渊明</h3>
<p>晋太元中，武陵人捕鱼为业。缘溪行，忘路之远近。忽逢桃花林，夹(jiā)岸数百步，中无杂树，芳草鲜美，落英缤纷。渔人甚异之，复前行，欲穷其林。林尽水源，便得一山。山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍(shǎ)俨(yǎn)然。有良田美池桑竹之属。阡陌交通，鸡犬相闻。其中往来种作，男女衣着(zhuó)，悉如外人，黄发垂髫(tiáo)，并怡然自乐。见渔人，乃大惊，问所从来，具答之。便要(yāo)还家，设酒杀鸡作食。村中闻有此人，咸来问讯。自云先世避秦时乱，率妻子邑(yì)人来此绝境，不复出焉，遂(suì)与外人间(jiàn)隔。问今是何世，乃不知有汉，无论魏晋。此人一一为(wéi)具言所闻，皆叹惋(wǎn)。余人各复延至其家，皆出酒食。停数日，辞去。此中人语(yù)云：“不足为(wéi)外人道也。”既出，得其船，便扶向路，处处志之。及郡(jùn)下，诣(yì)太守,说如此。太守即遣人随其往，寻向所志，遂迷，不复得路。南阳刘子骥(jì)，高尚士也，闻之，欣然规往。未果，寻病终。后遂无问津者。</p>
<h2 id="高中">高中</h2>
<h3 id="沁园春长沙">沁园春·长沙</h3>
<p>独立寒秋，湘江北去，橘子洲头。看万山红遍，层林尽染；漫江碧透，百舸争流。鹰击长空，鱼翔浅底，万类霜天竞自由。怅寥廓，问苍茫大地，谁主沉浮？</p>
<p>携来百侣曾游。忆往昔峥嵘岁月稠。恰同学少年，风华正茂；书生意气，挥斥方遒。指点江山，激扬文字，粪土当年万户侯。曾记否，到中流击水，浪遏飞舟？</p>
<h3 id="芣苢-诗经周南">芣苢-《诗经·周南》</h3>
<p>采采芣苢，薄言采之。采采芣苢，薄言有之。</p>
<p>采采芣苢，薄言掇之。采采芣苢，薄言捋之。</p>
<p>采采芣苢，薄言袺之。采采芣苢，薄言襭之。</p>
<h3 id="插秧歌-杨万里">插秧歌-杨万里</h3>
<p>田夫抛秧田妇接，小儿拔秧大儿插。</p>
<p>笠是兜鍪蓑是甲，雨从头上湿到胛。</p>
<p>唤渠朝餐歇半霎，低头折腰只不答。</p>
<p>秧根未牢莳未匝，照管鹅儿与雏鸭。</p>
<h3 id="短歌行-三国曹操">短歌行-三国·曹操</h3>
<p>对酒当歌，人生几何！</p>
<p>譬如朝露，去日苦多。</p>
<p>慨当以慷，忧思难忘。</p>
<p>何以解忧？唯有杜康。</p>
<p>青青子衿，悠悠我心。</p>
<p>但为君故，沉吟至今。</p>
<p>呦呦鹿鸣，食野之苹。</p>
<p>我有嘉宾，鼓瑟吹笙。</p>
<p>明明如月，何时可掇？</p>
<p>忧从中来，不可断绝。</p>
<p>越陌度阡，枉用相存。</p>
<p>契阔谈讌，心念旧恩。</p>
<p>月明星稀，乌鹊南飞。</p>
<p>绕树三匝，何枝可依？</p>
<p>山不厌高，海不厌深。</p>
<p>周公吐哺，天下归心。</p>
<h3 id="归园田居其一-东晋陶渊明">归园田居（其一）-东晋·陶渊明</h3>
<p>少无适俗韵，性本爱丘山。</p>
<p>误落尘网中，一去三十年。</p>
<p>羁鸟恋旧林，池鱼思故渊。</p>
<p>开荒南野际，守拙归园田。</p>
<p>方宅十余亩，草屋八九间。</p>
<p>榆柳荫后檐，桃李罗堂前。</p>
<p>暧暧远人村，依依墟里烟。</p>
<p>狗吠深巷中，鸡鸣桑树颠。</p>
<p>户庭无尘杂，虚室有余闲。</p>
<p>久在樊笼里，复得返自然。</p>
<h3 id="梦游天姥吟留别-唐李白">梦游天姥吟留别-唐·李白</h3>
<p>海客谈瀛洲，烟涛微茫信难求；越人语天姥，云霞明灭或可睹。天姥连天向天横，势拔五岳掩赤城。天台四万八千丈，对此欲倒东南倾。</p>
<p>我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扉，訇然中开。青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，恍惊起而长嗟。惟觉时之枕席，失向来之烟霞。</p>
<p>世间行乐亦如此，古来万事东流水。别君去兮何时还？且放白鹿青崖间，须行即骑访名山。安能摧眉折腰事权贵，使我不得开心颜？</p>
<h3 id="登高-唐杜甫">登高-唐·杜甫</h3>
<p>风急天高猿啸哀，渚清沙白鸟飞回。</p>
<p>无边落木萧萧下，不尽长江滚滚来。</p>
<p>万里悲秋常作客，百年多病独登台。</p>
<p>艰难苦恨繁霜鬓，潦倒新停浊酒杯。</p>
<h3 id="琵琶行-唐白居易">琵琶行-唐·白居易</h3>
<p>浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。</p>
<p>忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。低眉信手续续弹，说尽心中无限事。轻拢慢捻抹复挑，初为《霓裳》后《六幺》。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。</p>
<p>沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。</p>
<p>我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。</p>
<p>感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。</p>
<h3 id="念奴娇赤壁怀古-宋苏轼">念奴娇·赤壁怀古-宋·苏轼</h3>
<p>大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。</p>
<p>遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。</p>
<h3 id="永遇乐京口北固亭怀古-宋辛弃疾">永遇乐·京口北固亭怀古-宋·辛弃疾</h3>
<p>千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。</p>
<p>元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？</p>
<h3 id="声声慢-宋李清照">声声慢-宋·李清照</h3>
<p>寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急！雁过也，正伤心，却是旧时相识。</p>
<p>满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。这次第，怎一个愁字了得！</p>
<h3 id="劝学-荀子">劝学-《荀子》</h3>
<p>君子曰：学不可以已。</p>
<p>青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。</p>
<p>吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。</p>
<p>积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。</p>
<h3 id="师说第一段-唐韩愈">师说（第一段）-唐·韩愈</h3>
<p>古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。</p>
<h3 id="赤壁赋-宋苏轼">赤壁赋-宋·苏轼</h3>
<p>壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。</p>
<p>于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉，余音袅袅，不绝如缕。舞幽壑之潜蛟，泣孤舟之嫠妇。</p>
<p>苏子愀然，正襟危坐而问客曰：“何为其然也？”客曰：“‘月明星稀，乌鹊南飞’，此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”</p>
<p>苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭，是造物者之无尽藏也，而吾与子之所共适。”</p>
<p>客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。</p>
<h3 id="登泰山记-姚鼐">登泰山记-姚鼐</h3>
<p>泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。</p>
<p>余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。</p>
<p>泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不至也。今所经中岭及山巅，崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南；望晚日照城郭，汶水、徂徕如画，而半山居雾若带然。</p>
<p>戊申晦，五鼓，与子颍坐日观亭，待日出。大风扬积雪击面。亭东自足下皆云漫。稍见云中白若摴蒱数十立者，山也。极天云一线异色，须臾成五采。日上，正赤如丹，下有红光，动摇承之。或曰，此东海也。回视日观以西峰，或得日，或否，绛皓驳色，而皆若偻。</p>
<p>亭西有岱祠，又有碧霞元君祠；皇帝行宫在碧霞元君祠东。是日观道中石刻，自唐显庆以来，其远古刻尽漫失。僻不当道者，皆不及往。</p>
<p>山多石，少土；石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。</p>
<p>桐城姚鼐记。</p>
<h3 id="静女-诗经邶风">静女-《诗经·邶风》</h3>
<p>静女其姝，俟我于城隅。</p>
<p>爱而不见，搔首踟蹰。</p>
<p>静女其娈，贻我彤管。</p>
<p>彤管有炜，说怿女美。</p>
<p>自牧归荑，洵美且异。</p>
<p>匪女之为美，美人之贻。</p>
<h3 id="涉江采芙蓉-古诗十九首">涉江采芙蓉-《古诗十九首》</h3>
<p>涉江采芙蓉，兰泽多芳草。</p>
<p>采之欲遗谁？所思在远道。</p>
<p>还顾望旧乡，长路漫浩浩。</p>
<p>同心而离居，忧伤以终老。</p>
<h3 id="虞美人-南唐李煜">虞美人-南唐·李煜</h3>
<p>春花秋月何时了，往事知多少？小楼昨夜又东风，故国不堪回首月明中。</p>
<p>雕栏玉砌应犹在，只是朱颜改。问君能有几多愁，恰似一江春水向东流。</p>
<h3 id="鹊桥仙-宋秦观">鹊桥仙-宋·秦观</h3>
<p>纤云弄巧，飞星传恨，银汉迢迢暗度。金风玉露一相逢，便胜却人间无数。</p>
<p>柔情似水，佳期如梦，忍顾鹊桥归路！两情若是久长时，又岂在朝朝暮暮。</p>
<h3 id="子路曾晳冉有公西华侍坐-论语">子路、曾晳、冉有、公西华侍坐-《论语》</h3>
<p>子路、曾晳、冉有、公西华侍坐。</p>
<p>子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”</p>
<p>子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”</p>
<p>夫子哂之。</p>
<p>“求，尔何知？”</p>
<p>对曰：“方六七十，如五六十，求也为之，比及三年，可使足民。如其礼乐，以俟君子。”</p>
<p>“赤，尔何如？”</p>
<p>对曰：“非曰能之，愿学焉。宗庙之事，如会同，端章甫，愿为小相焉。”</p>
<p>“点，尔何如？”</p>
<p>鼓瑟希，铿尔，舍瑟而作，对曰：“异乎三子者之撰。”</p>
<p>子曰：“何伤乎？亦各言其志也。”</p>
<p>曰：“莫春者，春服既成，冠者五六人，童子六七人，浴乎沂，风乎舞雩，咏而归。”</p>
<p>夫子喟然叹曰：“吾与点也！”</p>
<p>三子者出，曾晳后。曾晳曰：“夫三子者之言何如？”</p>
<p>子曰：“亦各言其志也已矣。”</p>
<p>曰：“夫子何哂由也？”</p>
<p>曰：“为国以礼，其言不让，是故哂之。”</p>
<p>“唯求则非邦也与？”</p>
<p>“安见方六七十如五六十而非邦也者？”</p>
<p>“唯赤则非邦也与？”</p>
<p>“宗庙会同，非诸侯而何？赤也为之小，孰能为之大？”</p>
<h3 id="谏太宗十思疏-唐魏征">谏太宗十思疏-唐·魏征</h3>
<p>臣闻求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之理，臣虽下愚，知其不可，而况于明哲乎！人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。</p>
<p>凡百元首，承天景命，莫不殷忧而道著，功成而德衰，有善始者实繁，能克终者盖寡。岂其取之易而守之难乎？昔取之而有余，今守之而不足，何也？夫在殷忧，必竭诚以待下；既得志，则纵情以傲物；竭诚则吴越为一体，傲物则骨肉为行路。虽董之以严刑，振之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎；奔车朽索，其可忽乎！</p>
<p>君人者，诚能见可欲则思知足以自戒，将有作则思知止以安人，念高危则思谦冲而自牧，惧满溢则思江海下百川，乐盘游则思三驱以为度，忧懈怠则思慎始而敬终，虑壅蔽则思虚心以纳下，想谗邪则思正身以黜恶，恩所加则思无因喜以谬赏，罚所及则思无因怒而滥刑。总此十思，弘兹九德，简能而任之，择善而从之，则智者尽其谋，勇者竭其力，仁者播其惠，信者效其忠；文武争驰，在君无事，可以尽豫游之乐，可以养松、乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉！</p>
<h3 id="阿房宫赋-唐杜牧">阿房宫赋-唐·杜牧</h3>
<p>六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。</p>
<p>妃嫔媵嫱，王子皇孙，辞楼下殿，辇来于秦。朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不见者，三十六年。燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。</p>
<p>嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！</p>
<p>呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。</p>
<h3 id="六国论-宋苏洵">六国论-宋·苏洵</h3>
<p>六国破灭，非兵不利，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。</p>
<p>秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。</p>
<p>齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。</p>
<p>呜呼！以赂秦之地封天下之谋臣，以事秦之心礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！</p>
<p>夫六国与秦皆诸侯，其势弱于秦，而犹有可以不赂而胜之之势。苟以天下之大，下而从六国破亡之故事，是又在六国下矣。</p>
<h3 id="登岳阳楼-唐杜甫">登岳阳楼-唐·杜甫</h3>
<p>昔闻洞庭水，今上岳阳楼。</p>
<p>吴楚东南坼，乾坤日夜浮。</p>
<p>亲朋无一字，老病有孤舟。</p>
<p>戎马关山北，凭轩涕泗流。</p>
<h3 id="桂枝香金陵怀古-宋王安石">桂枝香·金陵怀古-宋·王安石</h3>
<p>登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。</p>
<p>念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。</p>
<h3 id="念奴娇过洞庭-南宋张孝祥">念奴娇·过洞庭-南宋·张孝祥</h3>
<p>洞庭青草，近中秋，更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。
应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕！</p>
<h3 id="游园-明汤显祖">游园-明·汤显祖</h3>
<p>【皂罗袍】原来姹紫嫣红开遍，似这般都付与断井颓垣。良辰美景奈何天，赏心乐事谁家院！朝飞暮卷，云霞翠轩；雨丝风片，烟波画船——锦屏人忒看的这韶光贱！</p>
<h3 id="论语十二章">《论语》十二章</h3>
<p>子曰：“君子食无求饱，居无求安，敏于事而慎于言，就有道而正焉，可谓好学也已。”（《学而》）</p>
<p>子曰：“人而不仁，如礼何？人而不仁，如乐何？”（《八佾》）</p>
<p>子曰：“朝闻道，夕死可矣。”（《里仁》）</p>
<p>子曰：“君子喻于义，小人喻于利。”（《里仁》）</p>
<p>子曰：“见贤思齐焉，见不贤而内自省也。”（《里仁》）</p>
<p>子曰：“质胜文则野，文胜质则史。文质彬彬，然后君子。”（《雍也》）</p>
<p>曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（《泰伯》）</p>
<p>子曰：“譬如为山，未成一篑，止，吾止也。譬如平地，虽覆一篑，进，吾往也。”（《子罕》）</p>
<p>子曰：“知者不惑，仁者不忧，勇者不惧。”（《子罕》）</p>
<p>颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉。”颜渊曰：“请问其目。”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣。”（《颜渊》）</p>
<p>子贡问曰：“有一言而可以终身行之者乎？”子曰：“其‘恕’乎！己所不欲，勿施于人。”（《卫灵公》）</p>
<p>子曰：小子何莫学夫《诗》？《诗》可以兴，可以观，可以群，可以怨。迩之事父，远之事君。多识于鸟兽草木之名。”（《阳货》）</p>
<h3 id="大学之道-礼记">大学之道-《礼记》</h3>
<p>大学之道，在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始。知所先后，则近道矣。</p>
<p>古之欲明明德于天下者，先治其国。欲治其国者，先齐其家。欲齐其家者，先修其身。欲修其身者，先正其心。欲正其心者，先诚其意。欲诚其意者，先致其知。致知在格物。物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。自天子以至于庶人，壹是皆以修身为本。</p>
<h3 id="老子四章">《老子》四章</h3>
<p>三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。（第十一章）</p>
<p>企者不立，跨者不行，自见者不明，自是者不彰，自伐者无功，自矜者不长。其在道也，曰余食赘形，物或恶之，故有道者不处。（第二十四章）</p>
<p>知人者智，自知者明。胜人者有力，自胜者强。知足者富，强行者有志，不失其所者久，死而不亡者寿。（第三十三章）</p>
<p>其安易持，其未兆易谋，其脆易泮，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。是以圣人无为，故无败；无执，故无失。民之从事，常于几成而败之。慎终如始，则无败事。是以圣人欲不欲，不贵难得之货，学不学，复众人之所过，以辅万物之自然而不敢为。（第六十四章）</p>
<h3 id="无衣-诗经秦风">无衣-《诗经·秦风》</h3>
<p>岂曰无衣？与子同袍。</p>
<p>王于兴师，修我戈矛，与子同仇。</p>
<p>岂曰无衣？与子同泽。</p>
<p>王于兴师，修我矛戟，与子偕作。</p>
<p>岂曰无衣？与子同裳。</p>
<p>王于兴师，修我甲兵，与子偕行。</p>
<h3 id="春江花月夜-唐张若虚">春江花月夜-唐·张若虚</h3>
<p>春江潮水连海平，海上明月共潮生。</p>
<p>滟滟随波千万里，何处春江无月明。</p>
<p>江流宛转绕芳甸，月照花林皆似霰。</p>
<p>空里流霜不觉飞，汀上白沙看不见。</p>
<p>江天一色无纤尘，皎皎空中孤月轮。</p>
<p>江畔何人初见月？江月何年初照人？</p>
<p>人生代代无穷已，江月年年望相似。</p>
<p>不知江月待何人，但见长江送流水。</p>
<p>白云一片去悠悠，青枫浦上不胜愁。</p>
<p>谁家今夜扁舟子？何处相思明月楼？</p>
<p>可怜楼上月裴回，应照离人妆镜台。</p>
<p>玉户帘中卷不去，捣衣砧上拂还来。</p>
<p>此时相望不相闻，愿逐月华流照君。</p>
<p>鸿雁长飞光不度，鱼龙潜跃水成文。</p>
<p>昨夜闲潭梦落花，可怜春半不还家。</p>
<p>江水流春去欲尽，江潭落月复西斜。</p>
<p>斜月沉沉藏海雾，碣石潇湘无限路。</p>
<p>不知乘月几人归，落月摇情满江树。</p>
<h3 id="将进酒-唐李白">将进酒-唐·李白</h3>
<p>君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。</p>
<p>岑夫子，丹丘生，将进酒，杯莫停。与君歌一曲，请君为我倾耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马、千金裘，呼儿将出换美酒，与尔同销万古愁。</p>
<h3 id="江城子乙卯正月二十日夜记梦-宋苏轼">江城子·乙卯正月二十日夜记梦-宋·苏轼</h3>
<p>十年生死两茫茫。不思量，自难忘。千里孤坟，无处话凄凉。纵使相逢应不识，尘满面，鬓如霜。</p>
<p>夜来幽梦忽还乡。小轩窗，正梳妆。相顾无言，惟有泪千行。料得年年肠断处，明月夜，短松冈。</p>
<h3 id="屈原列传第三段-史记">《屈原列传》（第三段）-《史记》</h3>
<p>屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。“离骚”者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉。其称文小而其指极大，举类迩而见义远。其志洁，故其称物芳；其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。</p>
<h3 id="过秦论-汉贾谊">过秦论-汉·贾谊</h3>
<p>秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具，外连衡而斗诸侯。于是秦人拱手而取西河之外。</p>
<p>孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。于是六国之士，有甯越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关延敌，九国之师，逡巡而不敢进。秦无亡矢遗镞之费，而天下诸侯已困矣。于是从散约败，争割地而赂秦。秦有余力而制其弊，追亡逐北，伏尸百万，流血漂橹；因利乘便，宰割天下，分裂山河。强国请服，弱国入朝。延及孝文王、庄襄王，享国之日浅，国家无事。</p>
<p>及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里；胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰；收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。</p>
<p>始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼，墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦；斩木为兵，揭竿为旗，天下云集响应，赢粮而景从。山东豪俊遂并起而亡秦族矣。</p>
<p>且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄櫌棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及乡时之士也。然而成败异变，功业相反，何也？试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。</p>
<h3 id="燕歌行并序-唐高适">燕歌行（并序）-唐·高适</h3>
<p>开元二十六年，客有从元戎出塞而还者，作《燕歌行》以示，适感征戍之事，因而和焉。</p>
<p>汉家烟尘在东北，汉将辞家破残贼。</p>
<p>男儿本自重横行，天子非常赐颜色。</p>
<p>摐金伐鼓下榆关，旌旆逶迤碣石间。</p>
<p>校尉羽书飞瀚海，单于猎火照狼山。</p>
<p>山川萧条极边土，胡骑凭陵杂风雨。</p>
<p>战士军前半死生，美人帐下犹歌舞。</p>
<p>大漠穷秋塞草腓，孤城落日斗兵稀。</p>
<p>身当恩遇常轻敌，力尽关山未解围。</p>
<p>铁衣远戍辛勤久，玉箸应啼别离后。</p>
<p>少妇城南欲断肠，征人蓟北空回首。</p>
<p>边庭飘飖那可度，绝域苍茫更何有。</p>
<p>杀气三时作阵云，寒声一夜传刁斗。</p>
<p>相看白刃血纷纷，死节从来岂顾勋！</p>
<p>君不见沙场征战苦，至今犹忆李将军。</p>
<h3 id="李凭箜篌引-唐李贺">李凭箜篌引-唐·李贺</h3>
<p>吴丝蜀桐张高秋，空山凝云颓不流。</p>
<p>江娥啼竹素女愁，李凭中国弹箜篌。</p>
<p>昆山玉碎凤凰叫，芙蓉泣露香兰笑。</p>
<p>十二门前融冷光，二十三丝动紫皇。</p>
<p>女娲炼石补天处，石破天惊逗秋雨。</p>
<p>梦入神山教神妪，老鱼跳波瘦蛟舞。</p>
<p>吴质不眠倚桂树，露脚斜飞湿寒兔。</p>
<h3 id="锦瑟-唐李商隐">锦瑟-唐·李商隐</h3>
<p>锦瑟无端五十弦，一弦一柱思华年。</p>
<p>庄生晓梦迷蝴蝶，望帝春心托杜鹃。</p>
<p>沧海月明珠有泪，蓝田日暖玉生烟。</p>
<p>此情可待成追忆？只是当时已惘然。</p>
<h3 id="书愤-宋陆游">书愤-宋·陆游</h3>
<p>早岁那知世事艰，中原北望气如山。</p>
<p>楼船夜雪瓜洲渡，铁马秋风大散关。</p>
<p>塞上长城空自许，镜中衰鬓已先斑。</p>
<p>出师一表真名世，千载谁堪伯仲间！</p>
<h3 id="离骚第三段-战国屈原">离骚（第三段）-战国·屈原</h3>
<p>长太息以掩涕兮，哀民生之多艰。余虽好修姱以鞿羁兮，謇朝谇而夕替。既替余以蕙纕兮，又申之以揽茝。亦余心之所善兮，虽九死其犹未悔。怨灵修之浩荡兮，终不察夫民心。众女嫉余之蛾眉兮，谣诼谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺兮，吾独穷困乎此时也。宁溘死以流亡兮，余不忍为此态也！鸷鸟之不群兮，自前世而固然。何方圜之能周兮，夫孰异道而相安？屈心而抑志兮，忍尤而攘诟。伏清白以死直兮，固前圣之所厚。</p>
<h3 id="蜀道难-唐李白">蜀道难-唐·李白</h3>
<p>噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。</p>
<p>问君西游何时还？畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难，难于上青天，使人听此凋朱颜！连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！</p>
<p>剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇，磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟！</p>
<h3 id="蜀相-唐杜甫">蜀相-唐·杜甫</h3>
<p>丞相祠堂何处寻？锦官城外柏森森。</p>
<p>映阶碧草自春色，隔叶黄鹂空好音。</p>
<p>三顾频烦天下计，两朝开济老臣心。</p>
<p>出师未捷身先死，长使英雄泪满襟。</p>
<h3 id="陈情表-晋李密">陈情表-晋·李密</h3>
<p>臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。</p>
<p>逮奉圣朝，沐浴清化。前太守臣逵察臣孝廉，后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃；欲苟顺私情，则告诉不许：臣之进退，实为狼狈。</p>
<p>伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀。但以刘日薄西山，气息奄奄，人命危浅，朝不虑夕。臣无祖母，无以至今日；祖母无臣，无以终余年。母、孙二人，更相为命，是以区区不能废远。</p>
<p>臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土，实所共鉴。愿陛下矜愍愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。</p>
<h3 id="兰亭集序-晋王羲之">兰亭集序-晋·王羲之</h3>
<p>永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。</p>
<p>是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。</p>
<p>夫人之相与，俯仰一世。或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至；及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀，况修短随化，终期于尽！古人云：“死生亦大矣。”岂不痛哉！</p>
<p>每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔，悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。</p>
<h3 id="拟行路难其四-南朝宋鲍照">拟行路难（其四）-南朝宋·鲍照</h3>
<p>泻水置平地，各自东西南北流。</p>
<p>人生亦有命，安能行叹复坐愁！</p>
<p>酌酒以自宽，举杯断绝歌《路难》。</p>
<p>心非木石岂无感？吞声踯躅不敢言。</p>
<h3 id="客至-唐杜甫">客至-唐·杜甫</h3>
<p>舍南舍北皆春水，但见群鸥日日来。</p>
<p>花径不曾缘客扫，蓬门今始为君开。</p>
<p>盘飧市远无兼味，樽酒家贫只旧醅。</p>
<p>肯与邻翁相对饮，隔篱呼取尽余杯。</p>
<h3 id="登快阁-宋黄庭坚">登快阁-宋·黄庭坚</h3>
<p>痴儿了却公家事，快阁东西倚晚晴。</p>
<p>落木千山天远大，澄江一道月分明。</p>
<p>朱弦已为佳人绝，青眼聊因美酒横。</p>
<p>万里归船弄长笛，此心吾与白鸥盟。</p>
<h3 id="临安春雨初霁-宋陆游">临安春雨初霁-宋·陆游</h3>
<p>世味年来薄似纱，谁令骑马客京华。</p>
<p>小楼一夜听春雨，深巷明朝卖杏花。</p>
<p>矮纸斜行闲作草，晴窗细乳戏分茶。</p>
<p>素衣莫起风尘叹，犹及清明可到家。</p>

			
		</article>
	</main>

  <a href="https://xy-iii.github.io/posts/code_in_ncee/">Prev: Code in ncee</a>

<br>

  <a href="https://xy-iii.github.io/posts/biology/">Next: Biology</a>

<aside>
    <div>
        <div>
            <h3>LATEST POSTS</h3>
        </div>
        <div>
            <ul>
                
                <li><a href="/posts/stack/">Stack</a></li>
                
                <li><a href="/posts/mock_test/">mock test</a></li>
                
                <li><a href="/posts/four_books_and_five_classics/">四書五經</a></li>
                
                <li><a href="/posts/algorithms/">Algorithms</a></li>
                
                <li><a href="/posts/biology/">Biology</a></li>
                
            </ul>
        </div>
    </div>
</aside>


	<footer>
    <p>&copy; 2023 <a href="https://xy-iii.github.io">𝒩𝑒𝓋𝑒𝓇 𝓀𝓃𝑜𝓌𝓈 𝒷𝑒𝓈𝓉</a></p>
</footer>

</body>
</html>
